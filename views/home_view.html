<p class="panel">
    子曰:学而时习之，不亦悦乎？有朋自远方来，不亦乐乎？人不知而不愠，不亦君子乎？
</p>
<p class="panel">
    有子曰：其为人也孝弟，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为仁之本与！
</p>
<p class="panel">
     子曰：巧言令色，鲜矣仁。
</p>
<p class="panel">
    曾子曰：吾日三省吾身：为人谋而不忠乎？与朋友交而不信乎？传不习乎？
</p>
<p class="panel">
    子曰：道千乘之国，敬事而信，节用而爱人，使民以时。
</p>
<p class="panel">
    子曰：弟子入则孝，出则弟，谨而信，泛爱众而亲仁。行有馀力，则以学文。
</p>
<p class="panel">
    子夏曰：贤贤易色，事父母能竭其力，事君能致其身，与朋友交言而有信：虽曰未学，吾必谓之学矣。
</p>
<p class="panel">
    子曰：君子不重则不威，学则不固。主忠信，无友不如己者，过则勿惮改。
</p>
<p class="panel">
    曾子曰：慎终追远，民德归厚矣。
</p>
<p class="panel">
    子禽问于子贡曰：“夫子至于是邦也，必闻其政，求之与？抑与之与？”子贡曰：“夫子温良恭俭让以得之。夫子之求之也，其诸异乎人之求之与？”
</p>